---
{"dg-publish":true,"permalink":"/gatunki/tworzenie-bohatera/","dgPassFrontmatter":true}
---

[[Tworzenie bohatera/Gatunki\|Gatunki]]
Profesje
Współczynniki
Umiejętności
Sztuczki
Wyposażenie

W czasie gry będziesz miał możliwość wcielić się w postać świata Gwiezdnych Wojen, która od podstaw może być wymyślona przez ciebie! Każdy bohater musi zostać opisany liczbami i statystykami a pomoże ci w tym poniższy poradnik.

Najpierw przejrzyj podręcznik i zastanów się jakim typem osoby pragniesz się stać. Czy ma być to stoicki dyplomata, który bezkrwawo rozwiązuje konflikty? Może wręcz przeciwnie – ponury łotr, który najpierw strzela, a później zadaje pytania? A może cwaniak nieustannie próbujący wzbogacić się kosztem innych? Zastanów się nad gatunkiem, którego przedstawicielem ma być twoja postać. Najczęstszym wyborem będzie człowiek (i słusznie, bowiem jest to dominująca w Galaktyce rasa!), jednak może warto zastanowić się nad czymś nieoczywistym, by przygoda była jeszcze ciekawsza. Nie musisz samotnie przeglądać stron Wikipedii (polski Ossus lub angielskojęzyczna Wookiepedia), by pojąć istotę ogrywanej rasy, ale dobrze jest poszukać jakiś szczególnych informacji i porozmawiać z MG.

Jeżeli przemyślałeś, jak wyobrażasz sobie swojego bohatera, weź do ręki pustą kartę postaci i zacznij od uzupełniania podstawowych pozycji: wybierz dla niego imię i nazwisko. Najlepiej, żeby było zgodne z nazewnictwem popularnym wśród twojego gatunku, chyba że możesz dobrze uargumentować odstępstwo. Staraj się jednak, aby imię i nazwisko postaci pozwalało wszystkim wczuć się w atmosferę Gwiezdnych Wojen. Do pseudonimu możesz podejść odrobinę bardziej na luzie. W końcu nie ma nic złego w nazywaniu Khael’streeka Horrrgh-huga Szramą, skoro ma te wielką bliznę na twarzy. Uzupełnij płeć i wiek bohatera, pamiętając, że będziesz później odgrywał postać, jaką stworzyłeś. Wzrost i posturę możesz uzupełnić później, gdy dostosujesz już budowę postaci.

Następne rozdziały przeprowadzą cię przez kolejne etapy kreowania postaci, w którą się wcielisz, byś mógł ostatecznie nakreślić swojego bohatera i przelać swoje wyobrażenia na mechanikę gry. Ponadto, możesz przygotować osobną kartę z historią twojej postaci. Może mieć ona formę fizyczną lub cyfrową – nie ma potrzeby, by była zawsze pod ręką w czasie trwania sesji, jednak stanowić będzie świetne uzupełnienie twojej karty postaci. Możesz w niej wpisać historię postaci: kim byli jej rodzice, jak spędziła dzieciństwo, czy wydarzyło się coś co pchnęło ją w wir przygód i jak stała się tym kim jest. Opisz wygląd twojego bohatera: jaki ma kolor skóry, oczu, czy ma jakieś znaki szczególne. Nakreśl charakter, przemyśl, jak się ubiera. Możesz nawet zastanowić się nad mimiką, która mu towarzyszy. Jakie ma motywacje i system wartości? Czy ma jakichś przyjaciół lub zaciekłych wrogów? Możesz uruchomić swoją wyobraźnię i przelać ją na papier. Oczywiście w czasie gry postać możesz ukazywać innym graczom powoli, małymi krokami. Może jest powód, dla którego romantyczne wnętrze ukrywa się pod skorupą łajdaka? Im lepiej opiszesz swoją postać tym łatwiej może ci być ją odegrać, a na pewno MG zobaczy jak dobrze ją odgrywasz i doceni, a może pomoże ci eksponować ją właśnie w taki sposób jak chcesz.