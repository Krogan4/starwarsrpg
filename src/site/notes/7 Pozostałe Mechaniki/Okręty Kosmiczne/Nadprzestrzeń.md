---
{"dg-publish":true,"permalink":"/7-pozostale-mechaniki/okrety-kosmiczne/nadprzestrzen/","dgPassFrontmatter":true}
---

Nadprzestrzeń jest osobnym wymiarem. Podróżowanie przez nią pozwala na pokonywanie niespotykanych dystansów w krótkim czasie. Okręty lecące po nadprzestrzeni nie mogą wejść w interakcje z obiektami fizycznymi w przestrzeni realnej (np. uderzyć w inny statek). Natomiast wszystko w przestrzeni realnej pozostawia cień masy, który zakłóca podróże w nadprzestrzeni. Szczególnie cienie gwiazd i planet są niebezpieczne.

Komputery nawigacyjne muszą dokładnie przeanalizować wektor startowy, bezpieczną trajektorię oraz punkt wyjścia. Technicznie możliwe jest obejście systemów bezpieczeństwa i pozwolenie silnikom hipernapędu na skok "na ślepo", ale wiąże się to z 90% szansą na całkowite zniszczenie jednostki.

W nadprzestrzeń nie można wskoczyć w pobliżu centrum dużej siły grawitacyjnej, np. planety, księżyca czy dużej stacji kosmicznej albo działającej studni grawitacyjnej. Okręt wypadnie także z nadprzestrzeni jeśli podczas lotu natrafi na pole grawitacyjne, a więc możliwe jest zablokowanie lotów po określonej ścieżce. Nagłe wyrwanie z nadprzestrzeni może powodować uszkodzenia.

Podróż po znanych rejonach wymaga aktualnych map nawigacyjnych. Starsze mapy oraz trudne szlaki wymagają krótszych i częstszych skoków, co wiąże się ze stratą paliwa i czasu.

Za obliczenie lotu nadprzestrzennego odpowiada komputer lub astromech, jednak te często zawodzą - mogą odmówić wykonania skoku, jeśli mapy są nieaktualne, mogą się zepsuć, mogą być zagłuszane przez wroga. Wówczas istota rozumna musi przysiąść nad mapami galaktycznymi i obliczyć najlepszą trasę.

## Podróż w nadprzestrzeni
Wśród technikaliów związanych ze skokami nadprzestrzennymi, do kluczowych kwestii należą przede wszystkim dwie rzeczy: komputer i hipernapęd.

**Klasa hipernapędu** - określa prędkość, w jaką hipernapęd jest w stanie wprowadzić pojazd. Standardową klasą jest 1.0. Wartości niższe niż 1 oznaczają krótszą podróż, a wartości wyższe - dłuższą. Naturalnie, niższa klasa hipernapędu jest droższa, ale także bardziej awaryjna, mniej stabilna i bardziej podatna na zaburzenia grawitacyjne co może skutkować koniecznością wykonywania Testów Pilotażu.

**Komputer nawigacyjny** - oblicza trasę skoku w nadprzestrzeń, omijając przeszkody grawitacyjne. Bierze pod uwagę gęstość materii miedzyplanetarnej oraz mapy HoloNetu i aktualizacje, a następnie komunikuje się z hipernapędem, by precyzyjnie ustalić punkt wejścia i wyjścia. Komputery o wyższych parametrach są w stanie szybciej wykonać odpowiednie obliczenia, co może czasami zadecydować o przeżyciu jednostki uciekającej przed zagrożeniem. Skoki bez komputera są możliwe, ale wymagają prawdziwego geniusza nawigacji (i aktualnych map) lub mistrza we władaniu Mocą.

## Tropienie
Każdy skok nadświetlny zostawia przez kilkanaście minut ślad jonowy (emisję energetyczną) na krawędzi skoku. Można go wykryć i przeanalizować jego wektor, a co za tym idzie obliczyć przybliżoną trajektorię. Sprawny nawigator, który zna okoliczne szlaki kosmiczne, może domyślić się co jest celem uciekającego okrętu.

Uszkodzony hipernapęd może zostawiać za sobą radioaktywny wyciek, który jest idealnym tropem.

Okręty można śledzić również biurokratycznie, o ile ktoś ma dostęp do danych - po tym gdzie pojawia się jego transponder lub przy pomocy czujników zlokalizowanych w podprzestrzeni, gdyż skoki w nadprzestrzeń ją zakłócają.

**Nadajniki śledzące** - pozwalają na śledzenie celu, ale ich możliwości są bardzo zróżnicowane.